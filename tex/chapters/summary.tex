\chapter{Podsumowanie}
\label{ch:podsumowanie}
%TODO uporządkować i przeredagować
Celem niniejszej pracy było stworzenie własnej metody planowania bezkolizyjnych tras dla zespołu robotów mobilnych oraz wizualizacja jej działania w oprogramowaniu symulacyjnym.
Dokonano tego na podstawie przeglądu najczęściej wykorzystywanych podejść do kooperacyjnego planowania tras.
Efektem pracy jest m.in. własna implementacja metody WHCA*3, będąca rozwinięciem algorytmu WHCA* ({\it Windowed Hierarchical Cooperative A*}) o dodatkowe procedury dynamicznego przydziału priorytetów oraz zmiennego okna czasowego.
Wykonanie obszernych testów automatycznie zarządzanych symulacji pozwoliło stwierdzić, że metoda WHCA*3 uzyskała największą skuteczność w wyznaczaniu bezkolizyjnych tras i prowadzeniu agentów do ich celów.

Problem kooperacyjnego znajdowania tras pojawia się nie tylko w robotyce, ale jest również popularny m.in. w grach komputerowych (np. strategiach czasu rzeczywistego), gdzie wymagane jest wyznaczanie bezkolizyjnych dróg dla wielu jednostek, unikając wzajemnego blokowania się.
W wielu przypadkach metody do planowania bezkolizyjnych tras w systemach wieloagentowych mogą być wykorzystywane zamiennie zarówno do wyznaczania trajektorii robotów mobilnych, jak i w grach komputerowych.
Zauważa się brak ogólnie dostępnych, wydajnych i efektywnych algorytmów kooperacyjnego planowania dróg.
Świadczy to potrzebie rozwoju i rozpowszechnienia metod tego typu, co także było celem tej pracy i zostało zrealizowane poprzez opublikowanie kodów źródłowych opracowanej aplikacji na portalu dla projektów typu {\it open-source}.

Warto dodać, że opisywane w pracy metody znajdują zastosowanie w specyficznych środowiskach z bardzo dużą liczbą przeszkód, gdzie często tworzą się "wąskie gardła" utrudniające bezkolizyjną nawigację robotów.
W środowiskach innego typu (z mniejszą liczbą przeszkód) zadowalające wyniki mogą uzyskać już dużo prostsze algorytmy.
Omówione metody znajdują zastosowanie w sytuacjach, w których wspólnym celem wielu agentów jest bezpieczne (bezkolizyjne) dotarcie wszystkich agentów do indywidualnych celów.
Zaimplementowane i przetestowane metody to: A*, LRA*, trzy warianty metody WHCA* oraz metoda pól potencjałowych.
Metoda pól potencjałowych nie uzyskała zadowalających rezultatów, dlatego nie była dalej testowana w obszernych eksperymentach.

Na potrzeby pracy zostało stworzone oprogramowanie symulacyjne, które posłużyło do przeprowadzenia testów skuteczności algorytmów planowania tras oraz wizualizacji działania metod.
Wizualizacja ruchu robotów mobilnych odbywa się w czasie rzeczywistym.
Aplikacja umożliwia dowolne definiowanie przez użytkownika środowiska, w którym poruszają się roboty.

% testy
W ramach pracy nie zostały przeprowadzone testy w rzeczywistym środowisku z robotami mobilnymi, gdyż istotą pracy jest sam algorytm planowania tras.
Ponadto, w symulacji łatwiej odwzorować jest problem kolizji robotów oraz przeprowadzić liczne, automatyczne testy w losowo wygenerowanych środowiskach różnego typu.
Do generowania losowego układu przeszkód wykorzystano własny generator labiryntów, który zapewnia wygenerowanym mapom pewne pożądane właściwości.
Na potrzeby wszystkich testów efektywności oraz wydajności badanych metod przeprowadzono łącznie $76\ 800$ automatycznie zarządzanych symulacji ruchu robotów.
Testy zostały przeprowadzone w dużej ilości, w losowych środowiskach, a następnie posłużono się statystyką w celu generalizacji uzyskanych wyników.
Rezultaty testów dla różnych metod planowania porównywane były w tych samych warunkach początkowych.
% wyniki testów
Wyniki testów częstotliwości występowania kolizji pokazały, że w badanych środowiskach zagadnienie unikania kolizji jest bardzo istotne i prosty algorytm A* nie jest wystarczający.

Zgodnie z oczekiwaniami uzyskana skuteczność metody WHCA*1 rośnie monotonicznie wraz ze wzrostem rozmiaru okna czasowego, będącego parametrem algorytmu.
Niestety drastycznie rośnie wtedy także złożoność obliczeniowa algorytmu, co nie zachęca do używania przesadnie dużych rozmiarów okna i zmusza do bardziej przemyślanego doboru wielkości okna czasowego.

Wyniki testów potwierdziły oczekiwania w stosunku do skuteczności porównywanych metod.
Najwyższą skuteczność w planowaniu bezkolizyjnych tras dla wielu robotów uzyskała autorska metoda WHCA*3.
Brak zastosowania skalowania okna czasowego skutkował niższą skutecznością metody WHCA*2.
W badanych środowiskach najgorzej wypadły metody LRA* oraz WHCA*1 bez dynamicznego przydziału priorytetów.
Ponadto można stwierdzić, że zachodzi nierówność pomiędzy skutecznościami metod WHCA*1, WHCA*2 i WHCA*3.
WHCA*3 ma najwyższą skuteczność spośród trzech wariantów badanych podejść.
Oznacza to, że jeśli algorytm WHCA*3 nie odnalazł żadnego rozwiązania, to tym bardziej nie uda się tego dokonać przy pomocy WHCA*2 i WHCA*1.
Metoda LRA* w nielicznych przypadkach potrafiła uzyskać większą skuteczność niż WHCA*1 i WHCA*2, natomiast nie zdarzyło się tak, aby dokonała lepszego planowania niż WHCA*3.

Na dużej mapie (środowisko M-35x35-5R) od metody WHCA*1 skuteczniejsza okazała się być metoda LRA*. Spowodowane jest to prawdopodobnie tym, że rozmiar okna czasowego w metodzie WHCA*1 jest stały (zależny od rozmiaru mapy) i okazał się być zbyt mały, aby znaleźć rozwiązanie. Dla metody LRA* w ogóle nie istnieje pojęcie okna czasowego a poszukiwanie alternatywnych dróg nie jest ograniczone długością.

Wraz ze wzrostem liczby robotów w metodzie WHCA*2 rośnie także początkowa wartość okna czasowego.
Od pewnej wielkości wzrost ten nie wpływa już na skuteczność w znajdowaniu poprawnych rozwiązań układu i metoda WHCA*2 sprowadza się do metody WHCA*3, co można zaobserwować na wynikach przeprowadzonych testów.

Obserwacja uzyskanych pomiarów średniej liczby kroków symulacji oraz czasu planowania pozwala stwierdzić, że algorytmy WHCA*1, WHCA*2, WHCA*3 mają wykładniczą złożoność obliczeniową, podczas gdy metoda LRA* charakteryzuje się liniową złożonością.
Metoda LRA* potrzebowała większej liczby kroków symulacji do doprowadzenia wszystkich robotów do celu w tych samych warunkach.


Opracowane podejścia mają jeszcze przed sobą perspektywę dalszego rozwoju.
Wykorzystanie wydajniejszych algorytmów do ponownego planowania tras na przestrzennej trasie (takich jak RRA*, D* Lite lub D* Extra Lite) powinno przyspieszyć wykonywanie obliczeń, nie wpływając na efektywność metody.
Szybsze uzyskanie docelowych zaplanowanych tras można uzyskać także poprzez wprowadzenie natychmiastowego wykonania kolejnego planowania z nowym układem priorytetów w przypadku, gdy w obecnym kroku symulacji nie zostało znalezione zadowalające rozwiązanie.
W obecnej aplikacji kolejne takie planowanie wykonywane jest dopiero w następnym kroku symulacji w celu wizualizacji działania metody i prezentacji kolejnych kroków algorytmu.

Zaprezentowane algorytmy mogą znaleźć zastosowanie również w dynamicznych środowiskach, w których to ścieżki muszą być przeliczane na bieżąco po wykryciu zmiany na mapie.

Na podstawie obserwacji zachowań robotów sterowanych metodą WHCA*3 można stwierdzić, że roboty te niekiedy potrafią wykazywać się "inteligentną" koordynacją ruchu.
Roboty potrafią schodzić sobie z drogi, przepuszczać się, nawet gdy same osiągnęły już punkt docelowy.
Przystosowują się do zmiennych warunków i potrafią podejmować akcje, które z pozoru nie byłyby korzystne dla indywidualnego agenta (oddalają go od celu), jednak pozwalają one osiągnąć wspólny cel dzięki koooperacji.
